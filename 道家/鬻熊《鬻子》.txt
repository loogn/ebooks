《鬻子》全文

1 鬻子卷上

1.1 撰吏(五帝三王传政乙第五)

政曰：君子不与人谋之则已矣，若与人谋之则非道无由也。故君子之谋能必用道，而不能必见受；能必忠，而不能必入；能必信，而能必见信。君子非人者不出之于辞而施之于行，故非非者行是，恶恶者行善，而道谕矣。

1.2 大道(文王问第八)

政曰：昔者文王问于鬻子，敢问人有大忘乎？对曰：「有。」文王曰：「敢问大忘奈何。」鬻子曰：「知其身之恶而不改也，以贼其身乃丧其躯。其行如此，是谓之大忘。」

1.3 贵道(五帝三王周政乙第五)

昔之帝王所以为明者，以其吏也。昔之君子，其所以为功者，以其民也。力生于神，而功最于吏，福归于君。昔者五帝之治天下也，其道昭昭若日月之明然，若以昼代夜然。故其道首首然，万世为福、万世为教者，唯从黄帝以下、舜禹以上而已矣。君王欲缘五帝之道而不失，则可以长久。

1.4 守道(五帝三王周政甲第四)

圣人在上，贤士百里而有一人，则犹无有也。王道衰微，暴乱在上，贤士千里而有一人，则犹比肩也。

1.5 撰吏(五帝三王传政乙第三)

故曰：民者，贤、不肖之杖也；贤、不肖皆具焉。故贤人得焉，不肖人休焉，杖能侧焉，忠信饰焉。民者、积愚也，虽愚、明主撰吏焉，必使民兴焉。士民与之，明上举之；士民（若）〔苦〕之，明上去之。故王者取吏不忘必使民唱然后和。民者、吏之程也，察吏于民然后随。政曰：民者、至卑也，而使之取吏焉必取所爱，故十人爱之，则十人之吏也；百人爱之，则百人之吏也；千人爱之，则千人之吏也；万人爱之，则万人之吏也。故万人之吏撰卿相矣。卿相者、诸侯之丞也，故封侯之土秩出焉。卿相者、侯之本也。


2 鬻子卷下

2.1 曲阜(鲁周公政甲第十四)

政曰：昔者鲁周公曰：吾闻之于政也，知善不行者谓之狂，知恶不改者谓之惑。夫狂与惑者，圣王之戒也。

2.2 道符(五帝三王传政甲第二)

不肖者、不自谓不肖也，而不肖见于行，虽自谓贤，人犹谓之不肖也。愚者不自谓愚，而愚见于言，虽自谓智，人犹谓之愚。

2.3 数始(五帝治天下第七)

昔者帝颛顼年十五而佐黄帝，二十而治天下。其治天下也，上缘黄帝之道而行之，学黄帝之道而常之。昔者帝喾年十五而佐帝颛顼，三十而治天下。其治天下也，上缘黄帝之道而明之，学帝颛顼之道而行之。

2.4 禹政(...第六)

禹之治天下也，得皋陶，得杜子业，得既子，得施子黯，得季子宁，得然子堪，得轻子玉。得七大夫以佐其身，以治天下，以天下治。

2.5 汤政(天下至纣第七)

汤之治天下也，得庆誧、伊尹、湟里且、东门虚、南门蝡、西门疵、北门侧，得七大夫佐以治天下，而天下治。二十七世，积岁五百七十六岁至纣。

2.6 上禹(政...第六)

禹之治天下也，以五声听。门悬钟鼓铎磬，而置鼗，以得四海之士。为铭于簨，曰：「教寡人以道者击鼓，教寡人以义者击钟，教寡人以事者振铎，语寡人以忧者击磬，语寡人以狱讼者挥鼗。」此之谓五声。是以禹尝据一馈而七十起，日中而不暇饱食，曰：「吾犹恐四海之士留于道路。」是以四海之士皆至。是以禹当朝，廷间也可以罗爵。

2.7 道符(五帝三王传政甲第五)

夫国者、卿相世贤者有之，有国无国智者治之，智者非一日之志，治者非一日之谋。治志治谋，在于帝王，然后民知所保而知所避。发教施令为天下福者谓之道，上下相亲谓之和，民不求而得所欲谓之信，除去天下之害谓之仁。仁与信，和与道，帝王之器。凡万物皆有器。故欲有为不行其器者，虽欲有为不成。诸侯之欲王者亦然，不用帝王之器者不成。

2.8 汤政(汤治天下理第七)

天地辟而万物生，万物生而人为政焉。无不能生而无杀也。唯天地之所以杀人不能生，人化而为善，兽化而为恶。人而不善者谓之兽，有天然后有地，有地然后有别，有别然后有义，有义然后有教，有教然后有道，有道然后有理，有理然后有数。曰有冥、有旦、有昼、有夜。然后以为数。月一盈一亏，月合月离以数纪，四者皆陈以为数治。政者、卫也，始终之谓卫。

2.9 慎诛(鲁周公第六)

昔者，鲁周公使康叔往守于殷，戒之曰：「与杀不辜，宁失有罪。无有无罪而见诛，无有有功而不赏。戒之！封！诛赏之慎焉。」
鬻子介绍
劝学网小雅整理


鬻(yù)熊，生卒年不详，商末周初人，文王、武王之师。《汉书·艺文志·道家》载《鬻子》二十二篇，《汉书·艺文志·小说家》载《鬻子说》十九篇。其书亡轶，今存辑佚本十四篇，本诸子抄收于道家第七。

鬻熊，即鬻子，姓芈，名熊。是祝融氏之代，陆终第六个儿子季连的后裔。据说。鬻熊九十岁的时候，拜见了周文王，《史记·楚世家》说鬻熊“子事文王”，又记楚武王语：“吾先鬻熊，文王之师也。”而到了武王，成王都把他当作老师。周成王大封诸侯，其时鬻熊已经去世，其子熊丽、孙子熊狂也都已去世。故封他的曾孙熊绎于楚地，子孙都以熊为姓。传有三十一世四十三位君主。

冕森按：《史记··楚世家》称：“子事文王，早丧。”楚武王曰：“吾先鬻熊，文王之师也。而早丧。”但《鬻子》称，鬻熊九十岁始见文王，之后有武王、成王向他求教封康叔于卫的事，计其年岁约超过一百一二十岁。所以前面说到的“早丧”，指的是未及受封就去世，而不是说不长寿。

《鬻子》，《汉书·艺文志》列为道家，已佚。现存本为清末叶德辉校辑本。贾谊《新书》和《列子》亦存有鬻子的思想言论。

据说文王去拜见鬻子的时候，鬻子已经九十岁了。文王一看，老人家头发胡子都白了，就说：“唉，老啦。”可是鬻子说：“那要看文王你来请我干什么了。你要是请我去上山打老虎，那我是打不动了，但是请我去给你治理朝政，我还年轻得很呢。”

鬻子治国确实很有一套，但是他在著作中说“圣王在位，百里有一士，犹无有也。王道衰，千里有一士，则犹比肩也”。国家混乱时，治理国家要依靠有本事的“士”了。以前国家治理有方时，方圆百里就有一个贤人，但人们也并不觉得有什么稀奇；后来王道衰落，方圆千里之内只要有一个贤人，马上就会被请来。

九十能入宫，花甲亦重逢。
三代王者师，楚天风雨中。
(小雅作于2011年5月)
进鬻子表


臣行珪言：臣闻结绳以往，书疏蔑然；文字之初，教义斯起。记言之史设，褒贬之迹聿兴；书事之官置，劝诫之门由啟。於是国版稠叠，謨训昭彰，唱讚之道以弘，阐扬之理兹畅。德业弥縟，英华日新，雕琢性情，振其徽烈。逮乎周文作圣，鬻子称贤，意合道同，实申师傅。鬻子以文王降已，大啟心期，明宣布政之方，广立辅成之策，足使万机留想，一代咸休，稽古有宗，发明耳目。寻其著述之旨，探其斥救之辞，莫不原道心以裁章，研神理而啟沃，弥纶彝训，经纬区中，不徒讚说微言，务於遗翰而已。斋熊為诸子之首，文王则圣德之宗。熊既文王之师，书乃政教之体，虽篇轴残缺，提举犹备纪纲，譬彼盘盂，发扬有愈。臣家传儒素，积习忠良，睹明主奉师之踪，览贤者尽义之道，循环徵究，妙极机神。敢率至愚，為之注解，研覃析理，以叔私情，剪截浮辞，用申狂瞽。伏惟陛下则天垂训，越极宣风，稽太上之至和，兴帝王之烱诫，股肱谅直，献替元疑，大举贤良，寧济区宇，四海革面，八表宅心，务本修文，垂拱无事。臣以草莱卑贱，识度庸浅，荷尧沐舜，击壤枢歌，周施政教之端，属听太平之咏，志存缀辑，以述矢言。简牘难周，辞意斯拙，谨以缮写，奉献闕庭。庶日月昭明，布餘暉於漏隙；时雨咸咱，洒餘润於纤枯。望希尘露之资，岂议沉舟之楫？天威咫尺，神魄震惊。谨上表以闻，伏听慈旨。谨言。

永徽四年十一月二十六日，华州郑县尉臣逢行珪上。
鬻子序


鬻子名熊，楚人，周文王之师也。年九十，见文王，王曰：老矣。鬻子曰：使臣捕兽逐麋，已老矣；使臣坐策国事，尚少也。文王师之。著书二十二篇，名曰《鬻子》。子者，男子之美称。贤不逮圣，不以為经，用题纪标子。因据刘氏九流即道流也。遭秦暴乱，书记略尽；《鬻子》虽不预焚烧，编秩由此残缺。依《汉书·艺文志》，惟有六篇，今此本乃有十四篇，未详孰是。篇或错乱，文多遗闕，至敷演大道，銓撰明史，阐域中之教化，论刑德之是非，虽卷轴不全而其门可见，然邓林之枝、荆山之玉、君子餘文，可得观矣。鬻子博怀道德，善谋政事，故使周文屈节，大圣諮询。情存帝王之道，辞多斥救之要，理致通远，旨趣恢弘，实先达之奥言，為诸子之首唱。织组仁义，经纬家邦，垂劝诚之风，陈弘济之术，王者览之可以理国，吏者遵之可以从政，足使贤者励志，不肖者涤心。《语》曰：《诗》三百，一言以敝之，曰思无邪。言而不朽，可為龟镜。《鬻子》论道，无邪之谓歟。幸以休务之隙，披阅子史；而书籍实繁，不能精备。至於此子，颇复留心，寻其立迹之端，探其阐教之旨，岂如寓言迂恢，驰术飞辩者矣，亦乃字重千金，辞高万岁。聊為注解，略起指归。驰心於万古之上，寄怀於千载之下，庶垂道见志，悬诸日月。将来君子，幸无忽焉。
《鬻子》(唐)逄行珪(注解)【卷上】

1.1 撰吏五帝三王传政乙第五

撰，具也。吏者，为政之具也。又，撰，博也，言王者布政施令，其在博求于良吏也。贤者举之，不贤者不预，言五帝三王政道可以百代传行者。乙，次于甲，以此明政之次也。

政曰：

政者，法教也。此明帝王之政事，以为法教可称也。

君子不与人谋之则已矣，

言君子修于内，理于外，端其形，正其影，体真德之要，守冲妙之机，言出以成教方，谋事必为法则。苟于政而不预，岂妄为之哉？所以止也。

若与人谋之，则非道无由也。

君子不以人谋，则已矣。若与人谋，务存大道而言之，不以违道饰非，不以苟命求正。由，用也。

故君子之谋，能必用道，

君子终日言而不离体要，谋于政事而感由于道。故同于道者，道亦得之；非道之言，君子不用也。

而不能必见受；

众目视于伪，不留视于真；众心耀于名，不能察于实。夫庸主必惑于众，岂能受于道教哉？故君子之道，不必见纳也。

能必忠，

尽心论道而必竭忠尽道。言不邪谲也。

而不能必入；

尽忠论道，圣君必纳，庸主所难。故有道之君，上下亲爱，忠谠进用，智卫无隐。以石投水，何龃龉哉。而不明之主，君臣疏忌，小人侍侧，端正弃遗，谄佞是亲，忠信不用，掩目而视，岂不惑欤。铃忠言之不入。

能必信，

言君子不苟合，不妄言，正色端辞，澄清真实，必存之于信也。

而不能必见信。

信言不美而合于道。庸主惑于众邪，岂信用君子之言乎？言不以见信也。

君子非人者，不出之于辞，而施之于行。

言君子但为善，将以攻恶，善不自是，恶不非人，施之于行，不显之于言说也。

故非非者行是，

言是非于人，是所同也。非于人者，人亦非之。君子将非于人，终不以非非人；自行是道，以论彼之非。

恶恶者行善，

善恶在身，是所共也。君子务善以攻恶，不以恶恶于人，所以彰恶于行善道也。

而道谕矣。

谋事铃忠，出言必信，行善以攻恶，显是而明非，不苟求所以知，而道德自明也。


1.2 大道文王问第八

夫道者，覆天地，廓四方，斥八极，高而无际，深不可测，绵六合，横四维，不可以言象尽，不可以指示说，应无问之委，终政教之端，包万物之形，彰三光之外，为而不有，行而不见。有道之王，动而同之，妙用无穷，故谓之大。文王因用无穷，故谓之大师问#6道，可为永则，因以名篇也。

政曰：昔者文王问于鬻子：

昔者，言往日也。虽临驭亿兆而不独专，从师问道以求政衍之门。

敢问人有大忘乎？

尊师道，故曰敢问。文王思存大道以终政事，心述在于经远，所以先问于大忘也。

对曰：有。

鬻子前答文王，言有大忘也。

文王曰：敢问大忘奈何？

鬻子前不即以指答者，故引成文王之问。文王欲然终大志之理，故曰其事奈何矣。

鬻子曰：知其身之恶而不改也，以贼其身，乃丧其躯。

过则勿惮改，终日不为恶。恶去于身也，岂但墨面髡发是为形余哉？故其蚩尤见诛，四凶就戮，夏癸绝祀，商辛覆宗。贼身害躯，破家失国，其行如此，是为大忘也。

其行如此，是谓之大忘。

终成所答之事。


1.3 贵道五帝三王周政乙第五

夫为政以德，必贵于道，为化国之福焉。当文王之时，而通称三王者，据近以及远，明道以同也。周者，合也，备也，言五帝三王贵道，其政能合若一也，而无所不备也。

昔之帝王，

昔者，在昔贵道德之帝王。称昔者，以远喻近，为之劝也。

所以为明者，以其吏也。

言帝王而有圣明之称者，皆委贤吏，使在显职，故道化兴而万国宁，明圣不独运也。

昔之君子，其所以为功者，以其民也。

人惟邦本，得众斯昌；建极乘时，必资兆庶；人皆效力，以成其功也。

力生于神，

王者有国，必先灵右；皇天上帝，社稷山川，神逵玄符，无不来会。成汤降神，受夏大命；武王梦神，遂大戡殷。夫冥运两仪，鼓动万物，岂有使之然哉。莫不大化于自然玄应而义用造之非我，理自相符，故曰力生于神者也。

而功最于吏，

王者度政施令而不自为，必属贤能以任使之，故天下和平，人知所保。此贤史善最之功也。

福归于君。

俊德在官，尽心竭力，人敦其道，俗顺其教，上下相亲，而德交归焉。国土平康，而为君之福者也。

昔者五帝之治天下也，

五帝谓黄帝、颛顼、高辛、唐、虞也。

其道昭昭，若日月之明然，若以昼代夜然。

日月运明，明不私照，必须幽显，始终不息，故昭昭然所不舍也。夫圣人与天地合德、日月齐明，道大不沦，可以崇远也。

故其道首首然。万世为福、万世为教者，唯从黄帝以下、舜禹以上而已矣。

首者，始也，言五帝之道常为万代之始，后之不能加也。夫黄帝始垂衣裳，造书契，置史官，为舟楫以济不通，服牛乘马，立栋宇重门，击柝以待暴客，为杵臼以利万姓，作弧矢以威天下，造律管，兴封禅。颛顼平九黎之乱，人神不杂，万物有序。高辛氏作鞠转、钟鼓、莞席。帝尧茅茨不剪，土阶三尺，夏日葛衣，冬日鹿裘，荡荡乎人无能名焉，巍巍乎其有成功也。帝舜少而至孝，尧闻聪明而用之。舜乃举禹为司空以平水土，弃为后稷以播百谷，卨为司徒以教百姓，皋陶为士师以理狱讼，垂为共工以典众作，益作朕虞以育草木，伯夷为秩宗以典三礼，夔为乐政以和神人。舜弹五弦之琴，歌《南风》之诗。夏禹栉风沐雨，冠履不顾，敷九土，乘四载，凿龙门，辟伊阙，导百川，建万国。微禹之功，人皆鱼矣。帝王之功，莫此为盛，故百代不易，为福为教也。

君王欲绿五帝之道而不失，则可以长久。

言君王但因循五帝之道而常行用，无所为替，则可以长保宗庙社稷，以为人始也。


1.4 守道五帝三王周政甲第四

执大象而天下往，明道不往，则道不可暂离所也。

圣人在上，贤士百里而有一人，则犹无有也。

言圣王在上，化被苍生，德周万物，虽百里而有一贤士，以圣道广宣，贤迹不见，其贤虽多，则若无有也。

王道衰微，暴乱在上，贤士千里而有一人，则犹比肩也。

王道衰微，暴虐乱政，人皆思德，虽千里有一贤士，其若比肩。言贤人不可得也。


1.5 撰吏五帝三王传政乙第三

帝王所以安国家，行政教，其在良吏乎。言必博广以取也。

故曰：民者，贤不肖之杖也，贤不肖皆具焉。

贤者，德行之名；不肖者，顽嚣之谓。夫贤与不肖见于行，此二者同出于性而异名，皆杖于最灵，各有定分矣。天下之广，黎庶之众，贤与不肖自皆具焉。

故贤人得焉，不肖人休焉。

言贤者不自求进而村为时须，王者必任，贤人所以得也；不肖者非自求退而行无所取，不登政事，是以休废也。

杖能侧焉，

有过人之智，必矜其能；恃能矜智，必违常道。轻躁所至危僻，故曰杖能侧焉。

忠信饰焉。

怀尽忠之节，必修于道。修身贵真，履行务实，由于正路。礼、义、仁、信以文饰其身也，故曰忠信饰焉。

民者，积愚也。

冥然无知，愚之谓也。

虽愚，明主撰吏焉，必使民兴焉。

言明主推心于人，以取良史而不独任也。

士民与之，明上举之；

得于众心，善于政事，上所以举用之也。

士民若之，明上去之。

若如人者，贤愚之间、政既不与，所以斥去之也。

故王者取吏不忘，必使民唱然后和。

人主总群谋以观众，知明以探风声，察于下言以求得失，取贤人以宣政化。推己取贤，唯圣者能之。

民者，吏之程也。

程，法式也。知之在下，是故取吏之法式，察之于众庶人者，若之也。

察吏于民，然后随。

人与之，主举之；人若之，主去之。此随之也。

政曰：民者，至卑也，

极卑下也。

而使之取吏焉，必取所爱。

圣主不违人以独用也。

故十人爱之，则十人之吏也；百人爱之，则百人之吏也；千人爱之，则千人之吏也；万人爱之，则万人之吏也。

自此已上，皆言人之情好之德行，各有所爱乐之，多少殊别也。

故万人之吏，撰卿相矣。

人爱之多，则必堪为政事。赫赫师尹，民具尔瞻。主之所拔，不可失贤也。

卿相者，诸侯之丞也。

卿相者，人主之杖，故为诸侯之丞也。

故封侯之土，秩出焉。

贤者得之，列土封疆。得自家臣，故曰秩出焉。

卿相者，侯之本也。

政之兴亡，在于卿相。得贤者和辑，失贤者离散，故为侯之职，在卿相也。
《鬻子》(唐)逄行珪(注解)【卷下】

2.1 曲阜鲁周公政甲第十四

曲阜之地方七百里，少昊之墟，是鲁周公所封之邑，以周公脾益政礼，故称之以为篇耳。

政曰：昔者鲁周公曰：吾闻之于政也，

称周公之言，以明政者也。

知善不行者谓之狂，

善者，体道怀德也。人主行善于上，百姓变善于下，尧之日比屋可封。知善道之为善而不行用者，是狂悖之人也。

知恶不改者谓之惑。

恶者，贼以丧躯。人主为恶于上，则百姓为恶而不悛者，是昏惑。

夫狂与惑者，圣王之戒也。

知善而不行，知恶而不改，铃至狂惑者。此圣王之明戒也。


2.2 道符五帝三王传政甲第二

夫开国崇基，必先于道。道既符合，无往不贞。影响相同，自然合应。甲者，先于乙也。

不肖者，不自。谓不肖也，

肖者，类也。言不类不似也。自知贤不肖，是为明也。不似之人，岂自称哉？言不知也。

而不肖见于行。

丹朱傲虐，无拾昼夜；頟頟肆恶，曾无休息。此则见于外不以隐微者也。

虽自谓贤人，犹谓之不肖也。

不肖者岂自谓不肖哉？以贤者视之，不肖之逵见矣。虽以彼贤，以自贤，人岂以为贤乎？

愚者，不自谓愚，而愚见于言。

昧道不德之人，岂自称其愚蒙哉？而愚迹见于辞说也。

虽自谓智人，犹谓之愚。

愚者岂自以为愚哉？以智视之，愚迹见矣。虽以彼智，以自智，人岂以为智？


2.3 数始五帝治天下第七

言帝者，年数之始，以记其佐帝及升位之年数也。天下者，岂可妄理哉?亦由积德累业以有之也。言五帝之道相缘为政，故同称之也。

昔者帝颛顼，

黄帝正妃曰嫘祖，生昌意。昌意生颛顼，为高阳氏，在位七十八年。

年十五而佐黄帝，

轩辕氏，少典次子，父曰帝鸿氏，母曰附实，见大电光绕北斗枢星照野，感而孕，二十五月生，以土德王，故曰黄帝，在位百年。颛顼自幼年以翼佐黄帝也。

二十而治天下。

升为天子也。

其治天下也，上绿黄帝之道而行之，

因修黄帝之道而行其政令，不改革也。

学黄帝之道而常之。

化迹不及，所以效也。效其通道而常用之。

昔者帝喾，

黄帝正妃生玄嚣，玄嚣之子生?帝誉，德日新，故曰高辛，在位七十年矣。

年十五而佐帝颛顼，三十而治天下。

佐颛顼以理天下，三十而升为帝也。

其治天下也，上绿黄帝之道而明之，

言德稍下，不能尽行黄帝之道，但明之而已矣。

学帝颛顼之道而行之。

政教所为，效颛顼而行。其言不能常习之也。


2.4 禹政第六

伯禹，夏后氏。言禹功锡玄珪，德谐元始，任贤立政，以致太平，可为法则。故以名篇矣。

禹之治天下也，

黄帝玄孙，祖颛顼，姓似，名文命，字高密，在位九年，受禅成功，曰禹。受舜禅以临天下。

得皐陶，得杜子业，得既子，得施子黯，得季子宁、得然子堪，得轻子玉。

此以上七大夫之姓名也。

得七大夫以佐其身，以治天下，以天下治。

言帝王独治天下，虽则圣德，皆俟贤佐以辅之，故得天下人安也。


2.5 汤政天下至纣第七

言成汤放无道之桀，以统万机而理天下，得贤大夫赞佐而致太平，至纣昏惑以失国，故终始书之以名篇。

汤之治天下也，

汤姓子，名履，字天乙。除虐去残曰汤。征葛伯，放杰，顺取天下以理也。

得庆哺、伊尹、湟里且、东门虚、南门蝡、西门疵、北门侧。

伊尹，有莘氏媵臣以为相。东门等，并姓名也。

得七大夫佐以治天下，而天下治。

七大夫皆有贤行，斥救弼谐，故得天下咸又也。

二十七世，

自汤至纣，父子兄弟相承二十七代也。

积岁五百七十六岁至纣。

夏曰岁，此除即位之年也。


2.6 上禹政第六

以五声听政，克勤于邦，可以为上也。

禹之治天下也，以五声听，

九重幽深，下言难进，所欲百姓反斥救之事，故悬置五声，招之以听政也。

门悬钟、鼓、铎、磬，

悬之于龚?也。

而置鼗，

置于地也。

以得四海之士。

四海之士有进于言者，爻造五声以挥击传闻也。

为铭于龚?，

悬乐器之具，刻铭于其上也。

曰：教寡人以道者击鼓，

鼓以动物，故动合于道也。

教寡人以义者击钟，

钟，金声也。以合于义，故教义者击钟也。

教寡人以事者振铎，

铎，金铃木舌也。所以事务有可行为所欲言者，以振铎也。

语寡人以忧者击磬，

忧者，声悲。磬声消燥而近于悲，故忧而击磬也。

语寡人以狱讼者挥鼗。此之谓五声。

讼狱之事务于疾速，故挥鼗以陈之。此以上并刻铭于簨?之文也。

是以禹尝据一馈而七十起，日中而不暇饱食，

急于政事，无暇安于一食，所以示接士急之也。

曰：吾犹恐四海之士留于道路。

常行之处，非所宜忧也。

是以四海之士皆至。

事必得道，必合上下，应会无不至也。

是以禹当朝廷间也，可以罗爵。

不暇饱食，听政不痕，朝廷闲静，然后无事也。


2.7 道符五帝三王传政甲第五

夫君子将入其职，旭旭然如日初出。入，昭昭然，人保其福。既去，暗暗然，人失其教。此得政典符合之谓也。

夫国者，卿相世贤者有之。

有国则有卿相。贤德者，卿相之具；人与之，主用之。不贤者岂能用之哉？

有国无国，智者治之。

夫有国者，岂自宁、岂自乱也？所以安者，智谋之力也。

智者，非一日之志。

积功累业，行道不倦，以成其志。

治者，非一日之谋。

谋者，心思也。树德以为尚宽重道，修政作教以至诚平之咨。谋非一日之所能致也。

治志治谋，在于帝王，然后民知所保，

夫君上有道，化行于下，远近慕义，四境无虞，百姓淳和，盗贼屏息，故人知所安也。

而知所避。

富贵贫贱不相犯，仁义礼智由其门，无违政教，下民为福，是知所避也。

发教施令为天下福者，谓之道。

先之以博爱，陈之以德义，先之以敬让，道之以礼乐，不夺人时，不干人利，故得祸乱不作。为福之道，此之谓欤？

上下相亲，谓之和。

至德以教之，要道以治之，上下同心，是谓和矣。

民不求而得所欲，谓之信。

日出而作，日没而息，不劳于事，不苦烦苛，甘其食，安其居，、乐其业，此岂外求之哉？上有行道之君，是所政者可谓之大信矣。

除去天下之害，谓之仁。

兼爱万物，慈恻外施，至若成汤征葛伯、放桀于南巢，夏禹之别导山川、置立州国，故得天下免于慕乱，百姓宅其所居。仁远乎哉，斯至七也。

仁与信，和与道，帝王之器。

此四者，帝王有天下之器，所以乐推也。苟有违之，而天下离叛，非其所有也。

凡万物皆有器，

所用利之，是以为器；而违其用，岂得其器哉。

故欲有为不行其器者，虽欲有为，不成。

惟名与器不可假人。其所营为，必以其器用。得其器也，故和之；不行其器，于利远矣，岂有成哉。

诸侯之欲王者亦然，不用帝王之器者不成。

言天下之大，神器之重，非其王者，难以处之，王气而来，可以宰割。必行仁与信、和与道，然后可招怀万姓，奄有四维。西伯以敬让兴邦，南阳以七道得政，非其人也，岂妄成之哉。


2.8 汤政汤治天下理第七

天地设而万物生，阴阳化而四时定。分别统理，为政之方；极于始终，可成法则也。

天地辟而万物生，

乾，其静也专一，其动也正直；坤，其静也翕敛，其动也开辟。是以广大而生万物也。

万物生而人为政焉。

政也者，所以正于天地也。言天地生万物不能相使，不能相制，须人以为政以正之。无其政也，则万物不理也。

无不能生而无杀也，

言天地能生而不能无杀。

唯天地之所以杀，人不能生。

天之能生，唯天杀之可也。夫唯天杀之，人岂生之哉？是不能生之也。

人化而为善，

万物之中，人其为贵，化而为善，理亦天常也。

兽化而为恶。

禀气以生，不有知饰，非人之类，岂不恶哉。

人而不善者，谓之兽。

人化而为善，是曰天常。今为不善者，与彼飞虚跖实亦何以异矣。

有天然后有地，

天在于上，地在于下，先天后地，理亦自然。

有地然后有别，

三才克定，万物区别。

有别然后有义，

夫妇之义着，君臣之义彰也。

有义然后有教，

百官立，政教行；父子存，家设教。所以效达于上也。

有教然后有道，

教迹逵既彰，约之以道；苟乖其道，物无以安。

有道然后有理，

事名各立而理自存。

有理然后有数。

名理既彰，以统之。夫数以一终十，乃至千万勺九九之数，天之运度，亦数之义也。

日有冥有旦，有昼有夜，然后以为数。

天有三百六十度，一日一度，三百六十日一周天；一日之中，昼夜百刻，以定之为数也。

月一盈一亏，月合月离以数纪。

一岁之中有十二月，一月有亏有盈。日月或合于次，或离于次，终于一岁。日穷于次，月穷于纪，星回于天，数将几终此。则日月星辰运行至十二月，皆周匝于故处。纪，犹会者也。

四者皆陈，以为数治。

春夏秋冬各统于一岁之日月也。此以上为政之道，当法则也。

政者，卫也。始终之谓卫。

政者，正也。所以正理天下，以为之?天周卫，始化之，终安之，无得之也。


2.9 慎诛鲁周公第六

刑法有伦，宜于时政；好生之德，理适典章。故明圣之资，辅成周室，诫劝之道，可得称言。国之大经，在于赏罚，二者或替，将何训焉？可为政先，故纪之为篇目矣。

昔者，

此昔者，往日之辞也。

鲁周公使康叔往守于殷，

康叔，周公母弟也，卫三监之地。殷人数叛，故使贤母弟王也。

戒之日：与杀不辜，宁失有罪。

人命所悬，理须详正；夫刑或滥，其何则焉？故不可轻杀不辜，宁可失于有罪。此亦宽仁之道也。

无有无罪而见诛，

罚而不明，虽刑不禁。言罚必施于有罪也。

无有有功而不赏。

赏而不明，虽赏不劝。言赏必加于有功也。

戒之，封，

重称戒者，所以示于殷勤。封，康叔名也。

诛赏之慎焉。

诛赏者，国之柄也。怒而加诛，未必当罪；喜而行赏，不必当功。且赏僭惧及于淫，诛滥则惧及于善。赏得其功则贤人以劝，罚得其辜则奸人以息。此不可不审慎之。
