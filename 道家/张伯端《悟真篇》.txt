《悟真篇》第01章 上卷.七言四韵一十六首
（以表二八一斤之数）


一


不求大道出迷途，纵负贤才岂丈夫。
百岁光阴石火烁，一生身世水泡浮。
只贪名利求荣显，不觉形容暗悴枯。
试问堆金等山岳，无常买得不来无。


二


人生虽有百年期，夭寿穷通莫预知。
昨日街头犹走马，今朝棺内己眠尸。
妻财抛下非君有，罪业将行难自欺。
大药不求争得遇，遇之不炼是愚痴。


三


学仙须是学天仙，惟有金舟最的端。
二物会时情性合，五行全处虎龙蟠。
本因戌己为媒娉，遂使夫妻镇合欢。
只候功成朝玉阙，九霞光里驾祥蓥。


四


三五一都三个字，古今明者实然稀。
东三南二同成五，北一西方四共之。
戌己自居生数五，三家相见结婴儿。
婴儿是一含真气，十月胎圆入圣基。
《悟真篇》第02章 上卷.七言四韵一十六首
（以表二八一斤之数）


五


草木阴阳亦两齐，若还缺一不芳菲。
初开绿叶阳先倡，次发红花阴后随。
常道只斯为日用，真源返覆有谁知。
报言学道诸君子，不识阴阳莫乱为。


六


阳里阴精质不刚，独修一物转赢丁。
劳形按引皆非道，服气餐霞总是狂。
举世漫求铅汞伏，何时得见虎龙降。
劝君穷取生身处，返本还源是药王。


七


人人本有长生药，自是迷徒枉摆抛。
甘露降时天地合，黄芽生处坎离交。
井蛙应谓无龙窟，篱鹊争知有凤巢。
丹熟自然金满屋，何须寻草学烧茅。


八


休炼三黄及四神，若寻众草便非真。
阴阳得类归交感，二八相当自合亲。
潭底日红阴怪灭。山头月白药苗新。
时人要识真铅汞，不是凡砂及水银。
《悟真篇》第03章 上卷.七言四韵一十六首
（以表二八一斤之数）


九


此法真中妙更真，都缘我独异于人。
自知颠倒由离坎，谁识浮沉定主宾。
金鼎欲留朱里汞，玉池先下水中银。
神功运火非终旦，现出深潭月一轮。


十


要知产药川源处，月在西南是本乡。
铅遇癸生须急采，金逢望远不堪尝。
送归土釜牢封固，次入流珠厮配当。
药重二斤须二八，调停火候托阴阳。


十一


虎跃龙腾风浪粗，中央正位产玄珠。
果生枝上终期熟，子在胞中岂有殊。
南北宗源翻卦象，晨昏火候合天枢。
须知大隐居廛市，何必深山守静孤。


十二


不识玄中颠倒颠，争知火里好栽莲。
牵将白虎归家养，产个明珠似月圆。
谩守药炉看火候，但安神息任天然。
群阴剥尽丹成熟，跳出樊笼寿万年。
《悟真篇》第04章 上卷.七言四韵一十六首
（以表二八一斤之数）


十三


黄芽白雪不难寻，达者须凭德行深。
四象五行全藉土，三元八卦岂离壬。
炼成灵宝大难识，消尽阴魔鬼莫侵。
欲向人间留秘诀，未逢一个是知音。


十四


好把真铅着意寻，莫教容易度光阴。
但将地魄擒朱汞，自有天魂制水金。
可谓道高龙虎伏，堪言德重鬼神钦。
已知寿永齐天地，烦恼无由更上心。


十五


不识真铅正祖宗，万般作用枉施功。
休妻谩遣阴阳隔，绝粒徒教肠胃空。
草木阴阳皆滓质，云霞日月属檬陇。
更饶吐纳并存想，总与金丹事不同。


十六


万卷丹经语总同，金舟只此是根宗。
依他坤位生成体，种在乾家交感官。
莫怪天机都泄漏，只缘学者尽愚蒙。
若能了得诗中意，立见三清太上翁。
《悟真篇》05章 中卷.七言绝句.01-04


一


道自虚元生一气，便从一气产阴阳。
阴阳再合成三体，三体重生万物昌。


二


万物芸芸各返根；返根复命即长存。
知常返本人难会，妄作招凶众所闻。


三


但将死户为生户，莫执生门号死门。
若会杀机明反覆，始知害里却生恩。


四


祸福由来互倚伏，还如影响相随逐。
若能转此生杀机，反掌之间灾变福。
《悟真篇》06章 中卷.七言绝句.05-08


五


妥得谷神长不死，须凭玄牝立根基。
真精既返黄金屋，一颗明珠永不离。


六


玄牝之门世罕知，休将口鼻妄施为。
饶他吐纳经千载，怎得金马搦兔儿。


七


异名同出少人知，两者玄玄是要机。
保命全形明损益，紫金丹药最灵奇。


八


不识阴阳及主宾，知他那个是疏亲。
房中空闭尾闾穴，误杀阎浮多少人。
《悟真篇》07章 中卷.七言绝句.09-12


九


先且观天明五贼，次须察地以安民。
民安国富方求战，战罢方能见圣人。


十


用将须分左右军，饶他为主我为宾。
劝君临阵休轻敌，恐丧吾家无价珍。


十一


三才相盗食其时，此是神仙道德机。
万化既安诸虑息，百骸俱理证无为。


十二


阴符宝字逾三百，道德灵文满五千。
今古上仙无限数，尽从此处达真诠。
《悟真篇》08章 中卷.七言绝句.13-16


十三


契论经歌讲至真，不将火候著于文。
要知口诀通玄处，须共神仙仔细论。


十四


饶君聪慧过颜闵，不遇师传莫强猜。
只为丹经无口诀，教君何处结灵胎。


十五


梦渴西华到九天，真人授我指玄篇。
其中简要无多语，只是教人炼汞铅。


十六


用铅不得用凡铅，用了真铅也弃捐。
此是用铅真妙诀，用铅不用是诚言。
《悟真篇》09章 中卷.七言绝句.17-20


十七


竹破须将竹补宜，抱鸡当用卵为之。
万般非类徒劳力，争似真铅含圣机。


十八


末炼还丹莫隐山，山中前后尽非铅。
此般至宝家家有，自是时人识不全。


十九


虚心实腹义俱深，只为虚心要识心。
不若炼铅先实腹，且教守取满堂金。


二十


日居离位反为女，坎配蟾宫却是男。
不会此中颠倒意，休将管见事高谈。
《悟真篇》10章 中卷.七言绝句.21-24


二十一


震龙汞出自离乡，兑虎金生在坎方。
二物总因儿产母，五行全要入中央。


二十二


离坎若还无戌己，虽含四象不成丹。
只缘彼此怀真土，遂使金丹有返还。


二十三


火生于木本藏锋，不会钻研莫强攻。
祸发必因斯害己，要须制伏觅金公。


二十四


金公本是东家子，送在西邻寄体生。
认得唤来归舍养，配将姹女结亲情。
《悟真篇》11章 中卷.七言绝句.25-28


二十五


姹女游行各有方，前行须短后须长。
归来却入黄婆舍，嫁个金公作老郎。


二十六


取将坎位中心实，点化离宫腹内阴。
从此变成乾健体，潜藏飞跃总由心。


二十七


先把乾坤为鼎器，次搏鸟兔药来烹。
既驱二物归黄道，争得金舟不解生。


二十八


安炉立鼎法乾坤，锻炼精华制魄魂；
聚散氤氲成变化，敢将玄妙等闲论。
《悟真篇》12章 中卷.七言绝句.29-32


二十九


咽津纳气是人行，有药方能造化生。
鼎内若无真种子，犹将水火煮空铛。


三十


纵识朱砂及黑铅，不知火侯也如闲。
大都全藉修持力，毫发差迟不作丹。


三十一


黑中有白为丹母，雄里藏雌是圣胎。
太乙在炉宜慎守，三田聚宝应三台。


三十二


恍惚之中寻有象，冥杳之内觅真精。
有无由此交相入，未见如何想得成。
《悟真篇》13章 中卷.七言绝句.33-36


三十三


长男乍饮西方酒，少女初开北地花。
若使青娥相见后，一时关锁在黄家。


三十四


华岳山头雄虎啸，扶桑海底牝龙吟，
黄婆自解相媒合，遣作夫妻共一心。


三十五


西山白虎正猖狂，东海青龙不可当。
两手捉来令死斗，化成一片紫金霜。


三十六


赤龙黑虎各西东，四象交加戌己中。
复垢自兹能运用，金丹谁道不成功。
《悟真篇》14章 中卷.七言绝句.37-40


三十七


月才天际半轮明，早有龙吟虎啸声。
便好用功修二八，一时辰内管丹成。


三十八


赫赫金丹一日成，古仙垂语实堪听。
若言九载三年者，总是推延款日程。


三十九


敲竹唤龟吞玉芝，鼓琴招凤饮刀圭。
近来透体金光现，不与凡人话此规。


四十


偃月炉中玉蕊生，朱砂鼎内水银平。
只因火力调和后，种得黄芽渐长成。
《悟真篇》15章 中卷.七言绝句.41-44


四十一


休泥丹灶费工夫，炼药须寻偃月炉。
自有天然真火侯，何须柴炭及吹嘘。


四十二


前弦之后后弦前，药味平平气象全。
来得归来炉内煅，煅成温养似烹鲜。


四十三


兔鸡之月及其时，刑德临门药象之。
到此金丹宜沐浴，若还加火必倾危。


四十四


欧冶亲传铸剑方，莫邪金水配柔刚。
炼成便会知人意，万里诛妖一电光。
《悟真篇》16章 中卷.七言绝句.45-48


四十五


调和铅汞要成丹，大小无伤两国全。
若问真铅何处是，蟾光终日照西川。


四十六


八月十五玩蟾辉，正是金精壮盛时，
若到一阳来起复，便堪进火莫延迟。


四十七


一阳才动作丹时，铅鼎温温照幌帷。
受气之初容易识，抽添运火却防危。


四十八


日月三旬一遇逢，以时易日法神功。
守城野战知凶吉，增得灵砂满鼎红。
《悟真篇》17章 中卷.七言绝句.49-52


四十九


玄珠有象逐阳生，阳极阴消渐剥形。
十月霜飞丹始熟，此时神鬼亦须惊。


五十


瑶池饮罢月澄辉，跨个金龙访紫微。
从此众仙相识后，海田陵谷任迁移。


五十一


休施巧伪为功力，认取他家不死方。
壶内旋添延命酒，鼎中收取返魂浆。


五十二


雪山一味好醐醍，倾入东阳造化炉。
若过昆仑西北去，张骞始得见麻姑。
《悟真篇》18章 中卷.七言绝句.53-56


五十三


坎电烹轰金水方，火发昆仑阴与阳。
二物若还和合了，自然丹熟遍身香。


五十四


要知炼养还丹法，自向家园下种栽。
不假吹嘘并著力，自然果熟结灵胎。


五十五


未炼还丹须急炼，炼了还须知止足。
若也持盈未已心，不免一朝遭困辱。


五十六


否泰才经万物盈，屯蒙受封秉生成。
此中得意须忘象，若究群爻谩役情。
《悟真篇》19章 中卷.七言绝句.57-60


五十七


卦中设法本仪形，得象忘言意自明。
举世迷人惟泥象，却行卦气望飞升。


五十八


天地盈虚自有时，审能消息始知机。
由来庚甲申明令，杀尽三尸道可期。


五十九


四象会时玄体就，五行全处紫光明。
脱胎入口通神圣，无限神龙尽失惊。


六十


药逢气类方成象，道在虚无合自然。
一粒灵丹吞入腹，始知我命不由天。
《悟真篇》20章 中卷.七言绝句.61-64


六十一


大道修之有易难，也知由我亦由天。
若非积行施阴德，动有群魔作障缘。


六十二


了了心猿方寸机，三千功行与天齐。
自然有鼎烹龙虎，何必担家恋子妻。


六十三


始于有作人难见，及至无为众始知。
但识无为为要妙，谁知有作是根基。


六十四


修行混俗且和光，圆即圆分方即方。
晦显逆从人莫测，教人怎得见行藏。
《悟真篇》21章 中卷.五言四韵


女子著青衣，郎君披素练。
见之不可用，用之不可见。
恍惚里相逢，杳冥中有变。
一霎火焰飞，真人自出现。
《悟真篇》第22章 下卷.西江月十二首
（西者，金之方。江者，水之体。月者，药之用。)
(一十二首以周岁律）

一


内药还同外药，内通外亦须通。
丹头和合类相同，温养两般作用。
内有天然真火，炉中赫赫长红。
外炉增减要勤功，妙绝无过真种。


二


此药至神至圣，忧君分薄难消。
调和铅汞不终朝，早睹玄珠形兆。
志士若能修炼，何妨在市居朝。
工夫容易药非遥，说破令人失笑。


三


白虎首经至宝，华池神水真金。
故知上善利源深，不比寻常药品。
若要修成九转，先须炼己持心。
依时采取定浮沉，进火须防危甚。


四


七返朱砂返本，九还金液还真。
休将寅子数坤申，但看五行成准。
本是水银一味，周流历遍诸辰。
阴阳数足自通神，出入不离玄牝。
《悟真篇》第23章 下卷.西江月十二首
（西者，金之方。江者，水之体。月者，药之用。)
(一十二首以周岁律）

五


牛女情缘道合，龟蛇类秉天然。
蟾乌遇朔合蝉娟，二气相资运转。
总是乾坤妙用，谁人达此真诠。
阴阳否隔即成愆，怎得天长地远。


六


若要真铅留汞，亲中不离家臣。
木金间隔会无因，须用媒人勾引。
木性爱金顺义，金情恋木慈仁。
相吞相咽却相亲，始觉男儿有孕。


七


二八谁家姹女，龙三何处郎君。
自称木液与金精，遇土方成三姓。
更假丁公锻炼，夫妻始结欢情。
河车不敢暂留停，运入昆仑峰顶。


八


天地才经否泰，朝昏好识屯蒙。
辐来凑毂永朝宗，妙在抽添运用。
得一万般事毕，休分南北西东。
损之又损慎前功，命宝不宜轻弄。
《悟真篇》第24章 下卷.西江月十二首
（西者，金之方。江者，水之体。月者，药之用。)
(一十二首以周岁律）


九


冬至一阳来复，三旬增一阳爻。
月中复卦朔晨超，望罢乾终兆。
日又别为寒暑，阳生复起中宵。
午后罢一阴朝，炼药须知昏晓。


十


不辨五行四象，那分砂汞铅银。
修丹火侯未曾闻，早便称呼大隐。
靡肯自思己错，更将错路教人。
误他永劫在迷津，似恁欺心怎忍。


十一


雄里内含雌质，真阴却抱阳精。
两般和合药方成，点化魂灵魄圣。
信道金丹一粒，蛇吞立变龙形。
鸡餐乃亦化鸾鹏，飞入真阳圣境。


十二


德行修逾八百，阴功积满三千。
均齐物我与亲冤，始合神仙本愿。
虎兄刀兵不害，无常火宅难牵。
宝符降后去朝天，稳驾鸾舆凤辇。
《悟真篇》25章 下卷.西江月又一首


丹是色身至宝，炼成变化无穷。
更能性上究真宗，决了无生妙用。
不待他生后世，现前获佛神通。
自从龙女着斯功，尔后谁能继踵。
《悟真篇》26章 下卷.绝句五首


一


饶君了悟真如性，未免抛身却人身。
何以更兼修大药，顿超无漏作真人。


二


投胎夺舍及移居，旧住名为因果徒。
若会降龙并伏虎，真金起屋几时枯。


三


鉴形闭息思神法，初学艰难后坦途。
倏忽纵能游万国，奈何屋破却移居。


四


释氏教人修极乐，只缘极乐是金方。
大都色相惟兹实，余二非真谩度量。


五


俗语常言合至道，宜向其中细寻讨。
能于日用颠倒求，大地尘沙尽成宝。
